Maailm# on keskkond, mis jääb väljapoole inimese mina-tunnetuse piire. Loodus (lad natura) on inimest ümbritsev ja inimesest sõltumatult eksisteeriv keskkond. Looduses toimuvaid muutusi nimetatakse loodusnähtusteks. Loodusteadused on koondnimetus kõigile teadustele, mis annavad loodusnähtustele teaduslikke kirjeldusi ja seletusi ning pädevalt ennustavad loodusnähtusi. Erinevad loodusteadused tegelevad maailma erinevate struktuuritasemetega. Füüsika tegeleb kõigi tasemetega. 
Looduse tasemeline struktureeritus# seisneb selles, et igal kindlal struktuuritasemel toimuvaid nähtusi võib kirjeldada sellel tasemel oluliste loodusseaduste abil ja see ei sõltu kuigivõrd teistele tasemetele omastest nähtustest.
Füüsika# (kr physike - loodus)  on loodusteadus, mis uurib täppisteaduslike meetoditega looduse kahte põhivormi – ainet ja välja. Füüsika käsitleb looduse kõige üldisemaid ilminguid ehk füüsikalisi objekte. Objekt on see ese, nähtus või kujutlus, millele meie tegevus on parajasti suunatud. Füüsika tekitab looduse kõige üldisemad mudelid.
Vaatleja# on indiviid, kes kogub ja töötleb infot maailma kohta. Vaatleja tunnusteks on tahe (valikuvabaduse olemasolu), aistingute (maailmast tulevate signaalide) vastuvõtmine, mälu (salvestatud aistingute) kasutamine ja mõistuse (süllogistika) rakendamine.
Nähtavushorisondiks# nimetame piiri, kuni milleni ühel vaatlejal või inimkonnal tervikuna on olemas eksperimendi või sihipärase vaatluse teel kontrollitud teadmised füüsikaliste objektide kohta. Inimese isikliku nähtavushorisondi taha jäävad need loodusobjektid, millega tutvumiseni ta pole oma personaalses arengus veel jõudnud. Inimkonna kui terviku nähtavushorisondi taha jäävad füüsikalised objektid enamasti põhjusel, et pole veel olemas vahendeid selliste objektide vaatlemiseks. Füüsika määratleb ja nihutab edasi inimkonna kui terviku nähtavushorisonte.
Sisemine nähtavushorisont# on vaatleja(te) teadmiste piir liikumisel piki mõõtmete skaalat üha väiksemate objektide poole (järjestikusel vastamisel küsimusele Mis on selle sees?).
Väline nähtavushorisont# on vaatleja(te) teadmiste piir liikumisel piki mõõtmete skaalat üha suuremate objektide poole (järjestikusel vastamisel küsimusele Mis on selle taga?)
Makromaailma# moodustavad inimesest mõõtmete poolest mitte väga palju erinevad objektid. Need on objektid tüüpilise mõõtmega l, mis jääb ühe mikromeetri ja ühe megameetri vahele.
Mikromaailma# moodustavad inimesest mõõtmete poolest palju väiksemad objektid. Need on objektid tüüpilise mõõtmega l, mis jääb alla ühe mikromeetri (miljondiku meetri).
Megamaailma# moodustavad inimesest mõõtmete poolest palju suuremad objektid. Need on objektid tüüpilise mõõtmega l, mis on üle ühe megameetri (miljoni meetri ehk 1000 kilomeetri).
Aistingulise info saamine# maailmas leiab aset sündmus; vaatleja närviraku ehk retseptorini jõuab mingi füüsikalise nähtuse vahendusel signaal selle kohta; signaali infot kandev närviimpulss läheb ajusse, kus tekib sündmust peegeldav aisting. Erinevatest meeleorganitest pärinevate erinevate aistingute põhjal tekib ajus sündmusest terviklik taju. Seejärel kasutab aju mälus säilitatavaid varasemaid sellelaadseid aistinguid ja tajusid, rakendab mõistust (süllogisme) ning lõpptulemusena tekib sündmusest või objektist terviklik kujutlus ehk visioon. Füüsika koosneb eri vaatlejate poolt tekitatud ja omavahel kooskõlastatud kujutlustest. Füüsika on looduse peegeldus vaatleja kujutlustes.
Süllogism# (kr syllogismos – järeldus) on tõese järelduse tegemine maailma kohta vaid mõistuse abil, ilma vastavat aistingut saamata. Näiteks: kui a = b ja b = c, siis ka a = c.
Füüsikalise maailmapildi# aluseks on usk loodusteaduslikku meetodisse. See meetod toimib alljärgnevalt. Vaatleja, kel on primaarseid ehk otseselt aistingutest tulenevaid visioone tekitatud piisavalt palju, asub mälu ja mõistuse abil konstrueerima sekundaarseid visioone, millega seonduvaid aistinguid ta veel pole saanud, kuid mis süllogistlikult tulenevad primaarvisioonidest. Seda tegevust nimetatakse hüpoteesi loomiseks. Nüüd asub vaatleja maailma mõjutama eesmärgiga esile kutsuda uuritavale sekundaarvisioonile vastav sündmus. Seda nimetatakse eksperimendiks. Kui vaatleja tõepoolest saab piisavalt täpselt sama aistingu, mille tekkimist ta prognoosis, siis teeb vaatleja järelduse, et oodatav sündmus maailmas tõepoolest toimus ja hüpotees on saanud eksperimentaalse kinnituse. Sageli ei saa vaatleja uuritavat loodusnähtust mõjutada. Ta saab seda vaid sihipäraselt vaadelda. Kuid sihipärase vaatluse positiivse tulemuse tõestuslik jõud ei jää alla eksperimendi omale.
Mütoloogilise maailmapildi# aluseks on usk autoriteetidesse. Maailmapildi konstrueerimisel loetakse tõsikindlaks infoks mõnede, antud valdkonnas kõigutamatult autoriteetsete indiviidide väited, neid eksperimentaalselt või vaatluslikult kontrollimata. Selliste väidete (vähemasti osaliselt) kooskõlaline süsteem moodustab müüdi. Loodusteaduslik ja mütoloogiline maailmapilt välistavad teineteist.
Induktiivne meetod# (induktsioon) on liikumine üksikult üldisele. Uus, laiema kehtivusalaga teadmine saadakse üksikfaktide (kitsama kehtivusalaga teadmiste) üldistamise teel.
Deduktiivne meetod# (deduktsioon) on liikumine üldiselt üksikule. Deduktiivse (aksiomaatilise) teooria ülesehitamisel formuleeritakse kõigepealt aksioomid (üldeeldused, füüsikas: printsiibid) ja neist tuletatakse loogiliselt kõik teised väited. Üksikjäreldusteni jõutakse, rakendades üldist printsiipi antud erijuhul. Printsiipide tõesust kinnitab teooria üksikjärelduste kooskõla katsefaktidega.
Loodusnähtuse kirjeldus# annab omavahelises loogilises seoses ning vastavat terminoloogiat (füüsikalisi suurusi) kasutades edasi antud nähtuse iseloomulikke jooni (vastab küsimusele kuidas?).
Loodusnähtuse seletus# annab edasi selle nähtuse tulenemise üldisemast või sügavamal struktuuritasemel kehtivast seaduspärasusest (vastab küsimusele miks?, asetab selle nähtuse “oma kohale”). Seletus on enamasti viide põhjuslikule seosele. Vaadeldava nähtuse algpõhjust otsivat käsitlust nimetatakse analüütiliseks (kr analysis – liigendamine, osadeks lahutamine)
Loodusnähtuse ennustamine# on väide selle nähtuse toimumise kohta tulevikus või mingis teises kohas. Võimes pädevalt ennustada loodusnähtusi avaldub füüsika prognostiline (ennustuslik) väärtus. Ennustamise aluseks on põhjuslike seoste tunnetamine.
Põhjuslikul# seotuteks nimetatakse kahte sündmust siis, kui vaatleja suudab neile sündmustele vastavate kujutluste vahel luua süllogistliku seose. Põhjuslike seoste hargnematuid ahelaid eeldav teooria jõuab vältimatult fatalismi ehk järelduseni ainult ühe lõpptulemuse võimalikkusest. Põhjuslike seoste võrku käsitlev teooria võimaldab aga hinnata ühe või teise sündmuse esinemise tõenäosust.
Reduktiivseks# ehk ruumiliseks nimetatakse sellist põhjuslikkust, mille korral põhjuslikult seotud sündmused on korraga vaadeldavad. Ruumiline põhjuslikkus avaldub ühe füüsikalise objekti koosnemises teistest objektidest (nt Liivahunnik koosneb liivateradest. Liivaterade olemasolu on liivahunniku olemasolu põhjus). Matemaatikas tegelevad reduktiivse põhjuslikkusega geomeetria ja algebra.
Kronoloogiliseks# ehk ajaliseks nimetatakse sellist põhjuslikkust, mille korral põhjuslikult seotud sündmused ei ole korraga vaadeldavad. Ajaline põhjuslikkus avaldub ühe sündmuse järgnevuses teisele. Nt: raamat paikneb laua kohal õhus ja talle mõjub raskusjõud (sündmus 1, põhjus); raamat on jõudnud laua pinnale (sündmus 2, tagajärg). Matemaatikas tegelevad kronoloogilise põhjuslikkusega matemaatiline analüüs ja funktsionaalanalüüs.
Põhjuslikkus# on liigitatav võimalike tagajärgede arvu järgi. Fatalistliku põhjuslikkuse korral tundub olevat võimalik ainult üks tagajärg. Juhusliku põhjuslikkuse korral on võimalikke tagajärgi üle ühe, kuid siiski lõplik arv ning me saame hinnata ühe või teise tagajärje esinemise tõenäosust (nt täringuvise). Kaootilise põhjuslikkuse korral on võimalikke tagajärgi lõpmatu arv (nt “õnnevalamine”). Tahtelise põhjuslikkuse korral realiseerub kellegi tahte rakendumise tulemusena üks kindel tagajärg. Näiva põhjuslikkuse korral on nii põhjuse kui tagajärjena vaadeldav sündmus tegelikult põhjustatud mingist kolmandast, esialgu märkamatuks jäänud sündmusest (nt astroloogia).
Ettemääratus# on mingi sündmuse kindel esinemine tulevikus, sõltumata sündmustest, mis esmapilgul võiksid antud sündmuse kui tagajärje võimatuks muuta. Füüsikaline ettemääratus on tingitud loodusseaduste vältimatust kehtivusest. Mittefüüsikaline info ettemääratuse kohta on reeglina ilmutuslik info.
Ilmutuslik info# on info, mille omaja on kindlalt veendunud info tõesuses, kuid ei oska selgitada, millisest ja mil viisil töödeldud aistingust see pärineb.
Loodusnähtuse füüsikaline mudel# esitab kompaktselt füüsikalise objekti kohta olemasoleva info, sidudes objekti abstraktsed (meeltega mittetajutavad) omadused millegi vahetult tajutavaga ning tuues esile aspektid, milles objekt erineb teistest omataolistest. Füüsika tegeleb mudelitega põhjusel, et loodusnähtuse kõigi omaduste samaaegne arvestamine on liiga keerukas ja sageli ka mittevajalik.
Seaduspärasus# on loodusnähtuse kohta kehtiv kvalitatiivne (erijooni rõhutav, mõõdetavust mitte eeldav) üldistus (nt. mida massiivsem on keha, seda raskem on muuta tema liikumisolekut). Seaduspärasus ei pea olema esitatav matemaatiliselt rangelt (valemi või võrrandina).
Seadus# on loodusnähtuse kohta kehtiv kvantitatiivne (mõõdetavust eeldav), matemaatiliselt range valemi või võrrandina esitatav üldistus (vrd.: keha kiirendus on pöördvõrdeline keha massiga, a = F/m). Füüsikaseaduse formuleerimisel kasutatakse kindlasti füüsikalisi suurusi.
Füüsikaline suurus# on füüsikalise objekti mõõdetav iseloomustaja (karakteristik). Füüsikaline objekt (loodusnähtus) on olemas ka ilma inimeseta. Füüsikaline suurus on inimlik vahend objekti kirjeldamiseks. Suuruse mõõtmine on tema väärtuse võrdlemine mõõtühikuga.
Rahvusvaheline mõõtühikute süsteem SI# kasutab 7 füüsikalist suurust põhisuurustena. Nende suuruste mõõtühikud on põhiühikud. Kõik teised suurused ja ühikud on määratud vastavalt põhisuuruste ning põhiühikute kaudu. Põhisuurused on: pikkus, aeg, mass, aine hulk, temperatuur, voolutugevus ja valgustugevus. Nende ühikud on vastavalt: meeter, sekund, kilogramm, mool, kelvin, amper ja kandela.
Skalaarne suurus# on esitatav vaid ühe mõõtarvuga, millele lisandub mõõtühik. Skalaarsed suurused on ilma suunata (näit. aeg, pikkus, rõhk, ruumala, energia, temperatuur).
Vektoriaalne suurus# on kolmemõõtmelises ruumis esitatav kolme arvuga (+ mõõtühik). Need on vektori koordinaadid. Vektoriaalsetel suurustel on suund olemas (näit. kiirus, kiirendus, jõud).
Füüsika keeles# tuleb (erinevalt tavakeelest) kasutada korrektselt füüsikaliste suuruste ning mõõtühikute nimetusi ja tähiseid. Suuruste tähised esitatakse kaldkirjas (l, t, m,…) , ühikute omad püstkirjas (cm, s, kg…). Suuruse tähis on reeglina vastava ladinakeelse sõna esitäht (longitudo, tempus, massa…)
Valem# on lühidalt (tähiste abil) kirja pandud lause. Nt. valem v=s/t tähendab, et kiiruse (velocitas) leidmiseks tuleb keha poolt läbitud teepikkus (spatium) jagada kulunud ajaga (tempus). Järgnevas on kõik füüsikaliste suuruste tähised esitatud kaldkirjas (italic), ühikute tähised aga püstkirjas. Kui on oluline rõhutada mingi suuruse vektoriaalsust, siis on selle suuruse tähis valemis toodud rasvases püstkirjas (bold).
Liikumiseks# võib nimetada igasugust olukorra muutumist. Kui muutub keha asukoht, asend või kuju, siis räägitakse mehaanilisest liikumisest. Liikumise mõiste tuleneb vajadusest kirjeldada kronoloogilist põhjuslikkust. Liikumisest võib rääkida ainult tänu sellele, et vaatlejal on olemas mälu.
Liikumise liikideks# on kulgemine (translatsioon), pöörlemine (rotatsioon), kuju muutumine ehk kujumine (deformatsioon) ja võnkumine (ostsillatsioon). Kulgliikumisel muutub keha asukoht. Pöördliikumisel muutub keha asend. Deformatsioonil muutub keha kuju. Võnkumisel muutub millegi asend või kuju perioodiliselt (korduvalt). Võnkeseisundi kulgemine on laine. Liikumisest on mõtet rääkida vaid vähemasti kahe keha (objekti) korral. Keha, mille suhtes liikumine toimub, nimetatakse taustkehaks.
Vastastikmõju# on põhjus, mis muudab kehade liikumisolekut (kiirust). Vastastikmõju intensiivsust kirjeldav füüsikaline suurus on jõud. Sõnaga vastastikune rõhutatakse asjaolu, et kui üks keha mõjutab teist, siis teine mõjutab ka esimest. Mõju võrdub vastumõjuga. Vastastikmõju põhiliike on neli: gravitatsiooniline, elektromagnetiline, nõrk ja tugev. Neile võib alates 2013.a. lisada Higgsi mõju.
Väli# on aktiivne keskkond, mille vahendusel üks laetud keha mõjutab teist. Väli on jõu tekkimise võimalikkus. Aine ja väli võivad neisse kätketud energia ulatuses teineteiseks muunduda. Erinevad aineosakesed samas ruumiosas olla ei saa (ei mahu), erinevad väljad aga saavad küll (väljad ei allu tõrjutusprintsiibile). Aineosakestel on kindlad mõõtmed, väljal neid reeglina ei ole.
Laeng# on füüsikaline suurus, mis kirjeldab keha omadust osaleda mingis vastastikmõjus. Elektromagnetilises mõjus osalevad vaid kehad või osakesed, millel on elektrilaeng. Nõrgas mõjus osalevaid, aga tugevas mõjus mitteosalevaid alusosakesi nimetatakse leptoniteks. Neil on leptonlaeng. Tugevas mõjus osalevaid alusosakesi nimetatakse kvarkideks. Neil on tugeva vastastikmõju laeng ehk värvus. Kõik kehad osalevad gravitatsioonilises mõjus, mille laengut nimetatakse raskeks massiks.
Maailma laenguline sümmeetria# seisneb selles, et igal laengul (peale raske massi) on olemas vastupidine laeng ehk antilaeng. Elektri- ja leptonlaengu korral nimetatakse laengut kokkuleppeliselt positiivseks ja antilaengut negatiivseks (+ ja – ). Värvilaenguid on kolm (R – red, punane; G – green, roheline ja B– blue, sinine). Igal elementaarsel aineosakesel eksisteerib antiosake, millel kõik laengud (peale massi) on osakese endaga võrreldes vastupidised.
Töö# A on füüsikaline suurus, mis kirjeldab protsessi. Töö kirjeldab nii olukorra muutumist kui selleks vajalikku pingutust. Mehaanilise töö korral on tegemist kehade omavahelise asendi muutumisega.
Energia# on füüsikaline suurus, mis kirjeldab olukorda. Energia on keha või jõu võime teha tööd. Kui see võime on tingitud keha liikumisest teiste kehade suhtes, siis on tegemist kineetilise energiaga Ek. Kui see võime on tingitud keha asendist teiste kehade suhtes, siis räägitakse potentsiaalsest energiast Ep. Kuna töö on protsess, mis viib ühest olukorrast teise, siis tööga kaasneb energia muutumine.
Keha seisuenergia# Er(ingl rest – paigalseis) on tingitud üksnes keha olemasolust. Aine ja väli on neis sisalduva olemasolu-energia ulatuses teineteiseks muundatavad.
Spinn# on alusosakese olemuslik sisemine liikumine, mis kuulub lahutamatult osakese juurde. Aineosakese korral on spinn tinglikult tõlgendatav osakese pöörlemisena ümber oma telje (ingl to spin – pöörlema). Seda pöörlemist ei saa peatada, võib vaid muuta pöörlemistelje asendit ruumis, mida nimetatakse spinni suunaks. Kaks vastassuunaliste spinnidega aineosakest võivad paikneda samas ruumipiirkonnas (teineteise “sees”). Väljaosakese spinn on tingitud tema kulgevast liikumisest.
Aistingute primaarsuse printsiip# väidab, et füüsikalise maailmapildi kujundamisel tuleb eelistada selliseid kujutlusi (sh füüsikalisi suurusi), mille tähendus (looduse nähtus või omadus) on meeleelunditega tajutav. Näiteks pikkus või kiirus – nägemise abil, jõud – lihaspinge vahendusel. Aistingute primaarsuse printsiibi rikkumise näiteks on mütoloogiliste elementide kaasamine füüsikalisse maailmapilti või siis füüsikalise info saamine maailma kohta ilmutuse teel (ilma aistingulise infotöötluseta).
Atomistlik printsiip# väidab, et nii aine kui väli ei ole lõputult osadeks jagatavad. Mõlemal on olemas vähimad portsjonid (füüsikalised aatomid), mida aine korral nimetatakse fundamentaal- või alusosakesteks, välja korral aga kvantideks (atomistliku printsiibi kitsas tähendus). Sõna aatom (kratomos) tähistabki (antud teadmiste tasemel) jagamatut vähimat osakest.
Energia miinimumi printsiip# väidab, et kõik iseeneslikud (mitte välismõjust tingitud) protsessid kulgevad kehade süsteemi energia kahanemise suunas. Igal süsteemil on kalduvus energiat loovutada (töö tagavara ära kulutada), liikuda minimaalse energiaga olekusse. Kui me tahame mingi füüsikalise objekti energiat suurendada, siis peame energia loovutamise tema poolt muutma võimatuks.
Tõrjutusprintsiip# ehk Pauli printsiip väidab, et ühe alusosakese mõõtmetega määratud ruumipiirkonnas võib paikneda maksimaalselt kaks vastandlike spinnidega aineosakest. Ülejäänud tõrjutakse välja. Aineosakesed ehk fermionid alluvad tõrjutusprintsiibile, väljaosakesed ehk bosonid aga mitte.
Absoluutkiiruse printsiip# väidab, et piirkiirusega (suurima võimaliku kiirusega) toimuv liikumine on absoluutne. Piirkiirus (välja levimise kiirus c) on kõigis taustsüsteemides ühesugune. Kõik teised liikumised on suhtelised (relatiivsusprintsiip). Iga vaatleja võib maailma kirjeldada, valides taustkehaks iseenda (eeldada, et just tema on paigal ja teised liiguvad).
Dualismiprintsiip# väidab, et nii ainel kui väljal on nii laine- kui ka osakese-omadused. Laineomadused tulevad ilmsiks osakeste liikumisel. Väljaosakeste (kvantide) korral seisneb laine vastava välja võnkumiste levikus. Aineosakestega kaasnev laine on leiulaine. Suuruseks, mis muutub selles laines, on tõenäosus osakese leidumiseks vastavas ruumiosas. Kehtib de Broglie valem, mille kohaselt lainepikkus λ=h/p ja impulss p=h/λ .
Plancki konstant# h=6,63.10-34J.s näitab: 1) laineportsjoni energiat (kui sekundis tehakse üks võnge, siis laineportsjoni energia on 6,63*10^-34J); 2) osakese- ja lainemudeli vahekorda dualismiprintsiibis (valem λ=h/p, nt. kui osakese impulss on 1 kg m/s, siis on tema leiulaine pikkus 6,63*10^-34 m); 3) lõtku suurust ettemääratuses (kui objekti x-koordinaat on teada täpsusega 1m, siis võib objekti impulss saada x-telje suunalise prognoosimatu juurdekasvu, mis ületab 6,63*10^-34 kg*m/s). Toodud näidetest ilmneb, et Plancki konstandi väiksuse tõttu pole kvantnähtused makromaailmas olulised.
Lõtkuprintsiip# (ka määramatuse printsiip või tõenäosuslikkuse printsiip) väidab, et mitte ükski sündmus pole täiesti kindel ega ka täiesti võimatu (fatalistlikke protsesse tegelikkuses ei ole). Kõik sündmused toimuvad mingi tõenäosusega, mis võimatuks peetaval sündmusel on aga väga väike (nullilähedane). Ettemääratuses on alati lõtk (määramatus). Füüsikalise objekti olevik ja tulevik ei saa olla üheaegselt määratud. Kui me teame täpselt, kus objekt asub praegu, siis me ei oska absoluutselt prognoosida tema käitumist tulevikus. Kui objekti tulevane käitumine on täielikult ettearvatav, siis me ei tea mitte midagi objekti praegusest asukohast.
Mehaaniline maailmapilt# kujunes välja 18. sajandi lõpuks Galilei, Descartes’i, Huygens’i ja eelkõige Newtoni tööde üldistamise tulemusena. Mehaanilises maailmapildis peetakse oluliseks vaid kehi, nende liikumist ja vahetul kontaktil ilmnevat vastastikmõju. Vastastikmõju vahendajat ei tähtsustata.
Elektromagnetiline maailmapilt# kujunes välja 19. sajandi lõpuks Faraday ja Maxwelli tööde tulemusena. Erinevalt mehaanilisest maailmapildist tähtsustatakse selles ka vastastikmõju vahendajat (välja).
Relativistlik maailmapilt# kujunes välja aastail 1905-1919 Einsteini tööde tulemusena. Varasemale lisandus absoluutkiiruse printsiip. Ilmnes pikkuse ja aja suhtelisus (relatiivsus).
Kvantmehaaniline maailmapilt# kujunes välja aastail 1924-1930 Bohri, de Broglie, Schrödingeri, Heisenbergi, Pauli ja Diraci tööde tulemusena. Lisandusid dualismiprintsiip ja lõtkuprintsiip.
Terviklik kaasaegne maailmapilt# kujunes välja 20. sajandi teisel poolel spinni jõudmisega statistilisse füüsikasse (fermionide ja bosonite eristamine), tugeva ja nõrga vastastikmõju avastamisega ning alusosakeste standardmudeli loomisega.
Standardmudeli# kohaselt koosnevad kõik aineosakesed 12 alusfermionist. Need on 6 leptonit (elektron, müüon, tauon ja 3 vastavat neutriinot) ning 6 kvarki (down, up, strange, charm, bottom, top). Võivad eksisteerida ka 12 vastavat antiosakest. Vastastikmõjude vahendajateks on bosonid. Elektromagnetilist mõju vahendavad footonid (photo – valgus), tugevat mõju gluuonid (glue – liim), nõrka mõju uikonid (weak – nõrk) ja gravitatsioonilist mõju gravitonid (seni katseliselt avastamata).
Kaasaegsele füüsikalisele maailmapildile# on omane: 1) fermionide ja bosonite eristamine spinni alusel, 2) atomistliku printsiibi rakendamine väljale (kvantväljateooria) ja 3) Standardmudeli kasutamine.
Fermionid# on poolarvulise spinniga osakesed. Nad on aine ehituskivid. Algfermionide spinn on ½. See tähendab, et nende sisemist liikumist kui pöörlemist saab iseloomustada impulsimomendiga, mille arvväärtus on ½ Plancki nurkkonstanti (ħ). Spinnkvantarvu muutumine väärtuselt +½ kuni väärtuseni −½ tähendab pöörlemise suuna (impulsimomendi vektori suuna) muutumist vastupidiseks. Fermionid alluvad tõrjutusprintsiibile ja seega ka ajalis-ruumilistele piirangutele.
Bosonid# täisarvulise spinniga osakesed. Enamasti on nad välja algosakesed. Bosonina võivad aga käituda ka kahest vastandlike spinnidega fermionist koosnevad terviklikud süsteemid. Vastastikmõjusid vahendavaid bosoneid (footon, gluuon, uikon ja graviton) nimetatakse sageli ka vaheosakesteks. Footoni, gluuoni ja uikoni spinn on 1. See tähendab, et lainena liikudes kannavad nad edasi impulssi, mis on leitav bosoni lainearvu korrutamisel ühe Plancki nurkkonstandiga. Bosoni tekkimisel või kadumisel muutub mõne protsessis osaleva fermioni impulsimoment esialgsele vastupidiseks. Bosonid ei allu tõrjutusprintsiibile ja seega ka vastavatele ajalis-ruumilistele piirangutele.
Kvargid# (d, s ja b elektrilaenguga –1/3e ning u, c ja t elektrilaenguga +2/3e) osalevad kõigis vastastikmõjudes. Elektrilaengut (–1e) omavad leptonid (elektron, müoon ja tauon) ei osale tugevas mõjus. Elektrilaenguta leptonid (elektron-, müü- ja tauneutriino) osalevad vaid nõrgas ja gravitatsioonilises mõjus. Leptonite seisumassid on oluliselt väiksemad kvarkide omadest (lepton – kr.k. väike münt).
Kvarkidest# koosnevad osakesed on alati valged. See tähendab, et nende värvilaeng on tasakaalus. Erinevad värvilaengud tõmbuvad (nii nagu ka erimärgilised elektrilaengud). Stabiilne seisund võib tekkida kahel viisil: 1)värvus esineb koos antivärvusega. Nii tekkivaid liitosakesi nimetatakse mesoniteks; 2)esineb segu kolmest värvusest või siis kolmest antivärvusest. Nii tekivad vastavalt kas siis barüonid või antibarüonid. Ka meie tavalise aine osakesed prooton ja neutron on barüonid.
Osakese ja antiosakese# kohtumisel nad lähevad üle vaakumolekusse (lahkuvad reaalmaailmast). Seda protsessi nimetatakse annihilatsiooniks. Aineosakeste energia arvel tekivad väljaosakesed (vastava mõju vahebosonid). On võimalik ka vastupidine protsess – suure energiaga vahebosonite muundumine osakese ja antiosakese paariks.
Neutriinod# on väga väikese seisumassiga elektriliselt neutraalsed fermionid, mis tagavad leptonlaengu jäävuse nõrga vastastikmõju protsessides ja üldise arvamuse kohaselt moodustavad suure osa Universumi varjatud (teleskoopide abil mittevaadeldavast) massist.
Virtuaalseks# nimetatakse osakest, mis tekib vastastikmõju protsessides energia jäävuse seaduse ajutise rikkumise arvel (määramatusseosega lubatud ajavahemiku ΔE≈ħ/Δt jooksul). Jõud kahe vastastikmõjus oleva fermioni vahel tekib põhjusel, et virtuaalboson on neile ühine.
Ruum# on vaatleja kujutlus, mis tekib kehade omavahelisel võrdlemisel. Ruumi ja aega objektiivselt olemas ei ole. Neil mõistetel on mõtet vaid sedavõrd, kuivõrd on olemas kehad ja need kehad liiguvad.
Pikkus# l (longitudo) on füüsikaline suurus, mis iseloomustab kehade mõõtmeid (pikem-lühem, suuremväiksem). Pikkuse ühikuks valitakse mingi kõigile tuntud keha (etalonkeha) pikkus (nt. küünar, jalg, vaks). Liikumise korral kasutatakse mõistet teepikkus (tähis s – lad.k. spatium – ruum, ulatus)
Aeg# vaatleja kujutlus, mis tekib liikumiste võrdlemisel. Aeg t kui füüsikaline suurus (lad tempus) iseloomustab sündmuste järgnevust (varem-hiljem). Ajast on mõtet kõnelda vaid siis, kui toimuvad sündmused (esineb liikumine). Aja kaudu me võrdleme ühe keha kiirust teise keha (etalonkeha) kiirusega. Kui näiteks keha A, liikudes kiirusega vA läbib teepikkuse sA ja keha B, liikudes kiirusega vB läbib samas teepikkuse sB, siis suhe sA/vA=sB/vB= … jääb meie kujutlustes kõikide selliste kehade jaoks konstantseks. Seda suhet nimetatakse ajaks t. Mõnikord tähistatakse t abil ka ajahetke, mil toimub ülilühikese kestusega sündmus. Ajavahemiku (protsessi kestuse) tähiseks on siis Δt. Sümboliga Δ (delta) tähistatakse füüsikalise suuruse muutu (lõppväärtuse ja algväärtuse vahet).
Aja mõõtmisel# kasutatakse enamasti mingit perioodilist liikumist. Perioodiliseks nimetatakse liikumist, millele on omane korduvus. Teatud kindla teepikkuse läbimisel (ajavahemiku möödumisel) algab kõik otsast peale. Seda ajavahemikku nimetatakse perioodiks. Aja ühikuks valitakse kas periood ise või mingi arv perioode.
Sekund# (1 s) on aja põhiühik. Üks sekund on algselt 1/86400 ööpäevast (Maa ööpäevase pöörlemise perioodist). Kaasaegse definitsiooni kohaselt on üks sekund võrdne tseesiumi (133Cs) aatomi elektronide ja tuuma vastastikmõjust tingitud elektromagnetkiirguse 9 192 631 770 perioodiga.
Meeter# (1 m) on pikkuse põhiühik, mille korral etalonkehaks on algselt valitud Maa. 1 m on 1/40000000 Maa ümbermõõdust (täpsemalt – Pariisi meridiaani pikkusest). Kaasaegse definitsiooni kohaselt on üks meeter pikkus, mille valgus läbib vaakumis 1/299 792 458 sekundi jooksul.
Kiirus# v (velocitas) näitab, kui pika tee läbib keha ajaühikus. Kiirus = teepikkus : aeg, v=s/t . See on kiiruse kaudne määratlus (aja mõiste eeldab kiirust). Kiiruse SI-ühik on meeter sekundis (1 m/s). Praktikas kasutatakse sageli ühikut üks kilomeeter tunnis (1 km/h), kusjuures 1 m/s = 3,6 km/h.
Kiiruse otsene määratlus# tähendab mingi kindla kiiruse valimist etaloniks. Selleks sobib absoluutkiirus c (välja levimise kiirus, valguse kiirus vaakumis). c=299792458m/s ehk ligikaudu 3*10^8 m/s. Siis näiteks 108 km/h = 30 m/s = 10-7 c.
Taustsüsteem# määrab tingimused, milles liikumist vaadeldakse. Taustsüsteem koosneb taustkehast (kehast, mille suhtes liikumine toimub), koordinaadistikust ja ajamõõtjast (kellast).
Klassikaline füüsika# tegeleb kehade, liikumise, vastastikmõju ja väljaga, rakendades atomistlikku printsiipi vaid kehadele, uurib makromaailma nähtusi, mikro- ja megamaailma kirjeldada ei suuda. Ta uurib tegelikult vaid mudelina eksisteerivaid fatalistlikke protsesse kui kõige lihtsamaid.
Reduktsionism# (lad reductio – taandama) on lähenemisviis, mis püüab mõista tervikut osade parema tundmaõppimise kaudu (taandab terviku osadeks), uurib reaalsust lokaalselt (mingis väljavalitud kohas), vaatleb primaarsena objekti ennast ja sekundaarsena objekti seoseid teiste objektidega.
Kaasaegne füüsika# rakendab atomistlikku printsiipi ka väljale, arvestab spinni (sh. selle seost tõrjutusprintsiibiga), absoluutkiiruse printsiipi, dualismiprintsiipi ja tõenäosuslikkuse printsiipi, uurib ka mikromaailma (kvantmehaanika) ja megamaailma (kosmoloogia). Kaasaegne füüsika uurib põhjuslikkuse mittefatalistlikke esinemisviise. Kaasaegne füüsika on holistlik.
Holism# (ingl whole – kõik, kogu) on lähenemisviis, mis püüab mõista tervikut selles toimivate seoste parema tundmaõppimise kaudu (ei taanda tervikut osadeks), uurib loodust mittelokaalselt, vaatleb primaarsena objekti seoseid teiste objektidega ja sekundaarsena objekti ennast.
Mehaanika# on füüsika osa, mis uurib liikumist.
Koordinaat# on arv, mis näitab vaadeldava keha asukohta taustkeha suhtes (asendit taustsihi suhtes jne) Ristkoordinaadistiku korral näitab koordinaat, kui mitme pikkusühiku kaugusel taustkehast vaadeldav keha asub. Sõltumatute koordinaatide arv määrab ruumi mõõtmete arvu.
Ruumi mõõtmete# (ehk dimensioonide) arv näitab, kui mitut koordinaati on üldjuhul vaja keha asukoha määramiseks selles ruumis. Meie ruum on kolmemõõtmeline, sõltumatuid koordinaate on kolm.
Kujutlused kõrgdimensionaalsetest# ruumidest luuakse induktiivselt, liites kaks madalamamõõtmelist objekti. Ühemõõtmelise (1D) objekti määratlemiseks (lõigu saamiseks) ühendame kaks 0-mõõtmelist objekti (punkti), kahemõõtmelise (2D) objekti (ristküliku) määratlemiseks kaks omavahel ristuvat 1D objekti (lõiku) ja neile ühise 0D objekti (punkti).
Kinemaatika# on mehaanika osa, mis kirjeldab liikumist, tundmata huvi selle põhjuste vastu. Kinemaatika püüab vastata vaid küsimusele Kuidas keha liigub?
Liikumisvõrrandiks# x=x(t) nimetatakse avaldist, mis suvalisel ajahetkel määrab vaadeldava keha kauguse taustkehast (koordinaadi x). Mõistet liikumisvõrrand kasutatakse sageli ka avaldise kohta, mis seob liikumist ja selle muutust kirjeldavaid suurusi (kiirust ja kiirendust) liikumisolekut muutva põhjusega (jõuga). See avaldis on reeglina diferentsiaalvõrrand (sisaldab koordinaati ning tema ajalisi tuletisi).
Punktmass# on keha, mille mõõtmed võib antud ülesande juures arvestamata jätta. Sel juhul võib vaadelda keha massi koondununa ühte punkti. Punktmass on keha mudel (üks füüsika üldmudelitest).
Trajektoor# on keha kui punktmassi liikumistee. Trajektoori kuju järgi eristatakse sirgjoonelist, ringjoonelist ja kõverjoonelist liikumist. Kõverjooneline liikumine taandub ringjoonelisele. Trajektoori mõistel on mõtet ainult klassikalises füüsikas, kus saab rääkida keha järjestikustest asenditest.
Kulgliikumise# korral liiguvad keha kõik punktid ühtemoodi (läbivad sama aja jooksul sama teepikkuse).
Pöördliikumise# korral leidub punkte, mis ise ei liigu. Need punktid moodustavad pöörlemistelje. Pöörlemistelje ümber liiguvad keha kõik teised punktid mööda ringjooni.
Pöördliikumist# kirjeldavad vektorsuurused (nurkkiirus, nurkiirendus, impulsimoment jne) on kokkuleppeliselt suunatud piki pöörlemistelge. Vektori suuna määrab parema käe rusika reegel: Kui rusikasse tõmmatud parema käe neli kõverdatud sõrme näitavad pöörlemise suunda, siis väljasirutatud pöial näitab pöörlemist kirjeldava vektori suunda.
Võnkumine# on perioodiline (korduv) liikumine, mille korral impulsi (liikumishulga) ja energia levikut ei toimu. Võnkuvale kehale mõjub alati tasakaaluasendi poole suunatud (nn. taastav) jõud. Tähtsaim võnkumist iseloomustav füüsikaline suurus on sagedus – võngete (perioodide) arv ajaühikus. Sageduse SI-ühikuks on herts (1 Hz) ehk üks võnge sekundis.
Laine# on perioodiline (korduv) liikumine, mille korral toimub impulsi (liikumishulga) ja energia levik suurte vahemaade taha. Laine on aineosakeste või välja liikuv konfiguratsioon (paigutus). Laines osalevad osakesed liiguvad vähe, laine ise liigub palju. Võnkumine on vaadeldav laine erijuhuna (seisulaine).
Ühtlaseks# nimetatakse keha niisugust liikumist, mille korral keha läbib mistahes võrdsete ajavahemike jooksul ühesugused teepikkused. Ühtlasel liikumisel on kiirus konstantne.
Mitteühtlaseks# nimetatakse keha niisugust liikumist, mille korral keha läbib mistahes võrdsete ajavahemike jooksul erinevad teepikkused.
Kiirendus# kirjeldab kulgevalt liikuva keha liikumisoleku muutumist. Kiirendus näitab, kui palju muutub keha kiirus ajaühiku jooksul. Kiirendus a=(kiirus lõpul – kiirus algul) : aeg, mille jooksul see muutus toimus: a = (v – v0) / t . Kiirenduse SI-ühik on üks meeter sekundi ruudu kohta (1 m /s2).
Ühtlaselt kiireneval# või aeglustuval liikumisel on kiirendus konstantne. Ühtlaselt kiireneval liikumisel a>0, ühtlaselt aeglustuval liikumisel a<0. Kiirus muutub sel juhul ajas seaduse v = v0 + a t järgi. Läbitud teepikkus on leitav seosest s = v0 t + a t2/ 2 .Kui aeg ei ole teada, võib algkiiruse v0 , lõppkiiruse v või teepikkuse s leida seosest v2−(v0)2=2as .
Mehaanika põhiülesandeks# on liikumisvõrrandi x=x(t) määramine. Reeglina liidetakse mehaanika põhiülesande lahendamisel vektoriaalselt kehale mõjuvad jõud ning formuleeritakse Newtoni II seadus kui diferentsiaalvõrrand, arvestades, et kiirendus on koordinaadi teine ajaline tuletis a = d2x/dt2. Selle diferentsiaalvõrrandi lahendamine annabki meile liikumisvõrrandi x=x(t).
Operaatoriks# nimetatakse eeskirja toiminguteks, mis tuleb teostada operaatori järel tuleva avaldisega (seda nimetatakse operaatori rakendamiseks).
Ajalise tuletise operaator# d/dt on nende toimingute loetelu, mida tuleb teostada koordinaadi rollis esineva suurusega, selleks et saada uuritava suuruse muutumise kiirust. Näiteks dx/dt=lim(Δx/Δt) tähendab, et tuleb leida koordinaadi lõpp- ja algväärtuse vahe x – x0 = Δx ning samasugune aja väärtuste vahe t–t0=Δt. Seejärel tuleb need vahed omavahel jagada ning leida tekkinud suhte piirväärtus vaadeldava ajavahemiku lähenemisel nullile (t →t0 või Δt→0). Lühidalt: Diferentseerimine (ehk tuletise leidmine) = lahutamine + jagamine. Koordinaadi tuletis on hetkkiirus dx/dt =v(t).
Ajalise integraali operaator# ∫v(t) dt on nende toimingute loetelu, mida tuleb teostada kiiruse rollis esineva suurusega v, selleks et saada suurust, mille muutumise kiirusest on jutt. Integreerimine on vajalik juhul, kui meil tuleb kahte füüsikalist suurust omavahel korrutada, aga vähemasti üks suurustest (näiteks kiirus v) muutub uuritava protsessi käigus ja me ei tea, millist tema väärtust kasutada. Ajalisel integreerimisel võtame vaatluse alla niivõrd lühikese ajavahemiku, et kiirus v selle aja jooksul oluliselt muutuda ei jõua. Me leiame ülilühikeste ajavahemike Δt jooksul läbitavad teepikkused v Δt ja liidame nad kokku. Piirväärtust sellisest summast ajavahemiku pikkuse lähenemisel nullile (Δt→0) nimetatakse ajaliseks integraaliks. Lühidalt: integeerimine = korrutamine + liitmine. Hetkkiiruse integraal üle aja on lõpp- ja algkoordinaadi vahe ehk liikumisel läbitud teepikkus ∫v(t) dt=x–x0.
Ringliikumises# olevat keha (punktmassi) ja ringjoone keskpunkti ühendav lõik r (trajektoori raadius) pöördub aja t jooksul mingi nurga ϕ võrra. Seda nurka nimetatakse pöördenurgaks. Pöördenurga SI ühikuks on radiaan (1 rad).
Üks radiaan# on nurk, mille korral ringjoone kaare pikkus s võrdub raadiusega r. Sellest ϕ=s/r ja s=ϕr. Nurga mõõtmisel radiaanides on võrdeteguriks kaare pikkuse ja pöördenurga vahel raadius.
Nurkkiirus# ω kirjeldab pöörlevalt liikuva keha liikumisolekut. Nurkkiirus näitab, kui suur pöördenurk läbitakse ajaühikus. ω=ϕ/t. Nurkkiiruse SI-ühik on üks radiaan sekundis (1rad/s=1 s-1).
Perioodiks# T nimetatakse aega, mille jooksul piki ringjoont liikuv keha teeb ühe ringi (jõuab tagasi lähtepunkti). Pöördliikumisel nimetatakse perioodiks aega, mille jooksul pöörlev keha teeb ühe täispöörde (läbib pöördenurga 2π rad). Seega nurkkiirus ω = 2π / T.
Joonkiirus ringliikumisel# on ringjoone pikkus : periood. v=2πr/T. Seega v=ωr . Joonkiirus on suunatud piki ringjoone puutujat.
Kesktõmbekiirendus# (normaalkiirendus) väljendab ringliikumisel kiiruse suuna muutumist ajas. Kesktõmbekiirendus on kiirusega alati risti ning vektorina suunatud ringjoone keskpunkti. Kesktõmbekiirendus avaldub kujul ak = v 2/ r ehk ak = ω 2 r .
Nurkkiirendus β# kirjeldab pöörleval liikumisel keha liikumisoleku muutumist. Nurkkiirendus näitab, kui palju muutub nurkkiirus ajaühiku jooksul. β=(ω–ω0)/t . Nurkkiirenduse SI-ühik on üks radiaan sekundi ruudu kohta (1 rad /s2 ehk 1 s -2).
Ühtlaselt kiireneval# või aeglustuval ringliikumisel või pöördliikumisel on nurkkiirendus konstantne. Ühtlaselt kiireneval ring- või pöördliikumisel β>0, ühtlaselt aeglustuval β<0. Nurkkiirus muutub sel juhul ajas seaduse ω = ω 0 + β t järgi. Läbitud pöördenurk: ϕ = ω0 t + β t2/2 .
Dünaamika# on mehaanika osa, mis uurib liikumise põhjusi. Dünaamika püüab vastata küsimusele Miks keha liigub? Dünaamika tegeleb jõududega. Jõud F on füüsikaline suurus, mis kirjeldab kehadevahelise vastastikmõju tugevust. Dünaamika aluseks on 3 Newtoni seadust:
Newtoni I seadus# (inertsiseadus) väidab, et iga keha liigub ühtlaselt ja sirgjooneliselt seni, kuni vastastikmõju teiste kehadega tema sellist olekut ei muuda. Keha inertsuse (laiskuse) mõõduks on suurus, mida nimetatakse inertseks massiks.
Inertset massi# nimetatakse Newtoni seaduste kontekstis lihtsalt massiks m. Massi SI-ühikuks on kilogramm (1 kg). Ruumalaühiku kohta tulevat massi nimetatakse tiheduseks ρ=m/V. Mass iseloomustab keha, tihedus aga ainet, millest see keha koosneb.
Newtoni II seadus# väidab, et keha kiirendus on võrdeline jõuga, a=F/m (või F=ma). Jõud on see põhjus, mis muudab keha liikumisolekut. Ehk kasutades impulsi mõistet: Keha impulsi muutumise kiirus on võrdne kehale mõjuva jõuga. F = dp/dt (N II s. üldkuju). Jõu SI-ühikuks on üks njuuton (1 N). See on jõud, mis annab kehale massiga 1 kg kiirenduse 1 m/s2. 1N=1 kg*1 m/s2.
Newtoni III seadus# väidab, et kaks keha mõjutavad alati teineteist suuruselt võrdsete kuid vastandlikult suunatud jõududega, F12=−F21 . Mõju ja vastumõju on võrdsed.
Keha impulsiks# nimetatakse keha massi ja kiiruse korrutist p = m v. Impulss näitab kulgevalt liikuva keha suutlikkust teisi kehi liikuma panna. Suletud süsteemis on kehade summaarne impulss jääv (impulsi jäävuse seadus). Impulsi jäävuse seadus on samaväärne Newtoni seadustega. Impulsi ühikuks SIsüsteemis on üks kilogramm korda meeter sekundis (1 kg*m/s)
Gravitatsiooniseadus# väidab, et mistahes kaks keha mõjutavad teineteist gravitatsioonijõuga, mis on võrdeline kummagi keha gravitatsioonilaengu ehk raske massiga ja pöördvõrdeline kehadevahelise kauguse ruuduga. F = G m1 m2 / r 2 . Võrdetegurit G = 6,67 . 10 -11 N . m2 / kg2 nimetatakse gravitatsioonikonstandiks. Kuna kõik senised eksperimendid on selgesti näidanud inertse ja raske massi võrdelisust, siis loetakse inertset ja rasket massi ühikusüsteemide konstrueerimisel võrdseteks.
Raskusjõud# on kehale (massiga m) Maa poolt mõjuv gravitatsioonijõud: Fr=mg=GMm/R2 , kus M on Maa mass ja R – Maa raadius. Seega raskuskiirendus g=GM/R2. Arvuliselt g=9,81m/s2.
Keha potentsiaalne energia# raskusväljas avaldub kujul Ep=m*g*h, kus g on raskuskiirendus ja h - keha kaugus energia nulltasemest (kõrgus maast).
Kaal# on jõud, millega keha mõjub oma alusele või pingutab riputusvahendit (nööri, trossi vms.)
Rõhk# p (ingl pressure) on pinnale mõjuva jõu ja selle pinna pindala suhe: p=F/S. Rõhu SI ühikuks on paskal (1Pa=1N/m2)
Toereaktsioon# T (või Fn) on jõud, millega alus või riputusvahend mõjutab keha. Toereaktsioon mõjub alati risti aluspinnaga või siis piki riputusvahendit. Toereaktsioon ja kaal on Newtoni III seaduse kohaselt võrdsed. Kaal mõjub kehalt alusele (või riputusvahendile), toereaktsioon mõjub aluselt kehale.
Hõõrdejõud# Fh on jõud, mis takistab ühe keha libisemist piki teise keha pinda. Hõõrdejõud on enamasti põhjustatud pindade ebatasasusest. Pindade määrimine ehk nende katmine vedeliku kihiga vähendab hõõrdejõude, sest pindade konarused ei puutu enam kokku. Et mingi vedelik toimiks hea määrdena, peab ta olema parajal määral voolav. Liiga hästi voolav vedelik valgub ära ning jätab pinna paljaks. Halvasti voolava vedeliku korral segab libisemist vedeliku molekulide vahel mõjuv tõmbejõud.
Hõõrdetegur# μ näitab, kui suure osa moodustab pindade vahel toimiv hõõrdejõud Fh pindu omavahel kokku suruvast (normaalisuunalisest) jõust Fn . Seega μ=Fh/Fn. Hõõrdetegur on ühikuta suurus (kahe jõu suhe) ja ta sõltub mõlemast kontakteeruvast pinnast. Õpetust asjaoludest, mis määravad igal konkreetsel juhul hõõrdeteguri, nimetatakse triboloogiaks.
Mehaaniliseks tööks# A nimetatakse jõu F ja tema mõjumise sihis sooritatud nihke s (keha poolt läbitud teepikkuse) korrutist. Üldjuhul A = F s cos α, kus α on nurk jõu mõjumise suuna ja nihke suuna vahel. Töö ja energia ühikuks SI-süsteemis on džaul (1 J). 1 J = 1 N . 1 m . Üks džaul on töö, mida teeb jõud üks njuuton, nihutades mingit keha oma mõjumise suunas ühe meetri võrra.
Võimsus# N (või P) näitab ajaühikus tehtud tööd. Võimsus on töö tegemise kiirus. N=A/t. Võimsuse SI ühikuks on vatt (1 W). Võimsus on üks vatt, kui 1 sekundis tehakse üks džaul tööd. 1 W=1J/1s. Kui kiirus muutub, siis muutub ka liikumiseks vajalik võimsus. Hetkvõimsus N(t) = F . v(t)
Lihtmehhanismide# (kang, plokk, kaldpind) töö aluseks on mehaanika kuldreegel: samapalju, kui me võidame jõus, kaotame teepikkuses. Kasutades väiksemat jõudu, peame läbima vastavalt pikema tee.
Kineetiline energia# on tingitud keha liikumisest. See avaldub massi ja kiiruse kaudu kujul Ek=mv2/2 . Kineetiline energia on võrdne keha kiirendamisel (liikumalükkamisel) tehtud tööga. Pidurdudes teeb keha ise tööd oma kineetilise energia arvel.
Potentsiaalne energia# on tingitud keha asendist teiste kehade suhtes (vastastikmõjust teiste kehadega).
Mehaanilise energia jäävuse seadus# väidab, et keha kineetilise ja potentsiaalse energia summa on jääv.
Konservatiivseteks# (mehaanilist energiat säilitavateks) nimetatakse jõude, mille mõjumisel mehaanilise energia jäävuse seadus kehtib. Dissipatiivseteks (energiat hajutavateks) nimetatakse jõude, mille mõjumisel see seadus ei kehti. Dissipatiivne jõud on näiteks hõõrdejõud.
Üldine energia jäävuse seadus# väidab, et isoleeritud süsteemi koguenergia jui kõikide energialiikide sh soojusenergia summa – on jääv. Energia ei teki ega kao.
Keskkonna takistusjõud# Ft on jõud, millega keskkonna osakesed mõjuvad selles keskkonnas liikuvale kehale. Liikuv keha peab keskkonna osakesed enda ees liikuma panema – andma neile sama suure lisakiiruse v, kui on liikuval kehal endal. Selleks peab liikuv keha Newtoni II seaduse kohaselt muutma keskkonna osakeste impulssi (ajavahemiku dt jooksul dp võrra), mõjutades iga osakest liikumissuunalise jõuga F1=dp/dt. Osakesed mõjutavad keha sama suure ja liikumisele vastassuunalise jõuga (Newtoni III seadus). Neist jõududest summeerubki keskkonna takistusjõud. Takistusjõud sõltub liikuva keha kiirusest (mida suurem see on, seda rohkem on vaja muuta impulssi p).
Takistusjõu moodul# sõltub keha kiirusest v üldjuhul astmefunktsiooni järgi: Ft=bv+cv2+dv3+… , kus keha kujust sõltuvad kordajad b, c, d.. rahuldavad samas ühikusüsteemis võrratust b >> c >> d >> .. jne. Seetõttu loetakse takistusjõudu väikesel kiirusel (v < 1 m/s) enamasti kiirusega võrdeliseks (Ft = bv), jättes astmerea kõrgemad liikmed arvestamata. Kui soovime rõhutada takistusjõu ja kiiruse vastassuunalisust, siis kasutame valemis vektorkuju ning miinusmärki: Ft=-bv.
Inertsjõud# on näiv jõud, mis mõjub kiirendusega liikuvale kehale, kui me vaatleme seda keha paigalseisvana. Inertsjõu näivus seisneb selles, et me ei oska näidata teist konkreetset keha, mille poolt inertsjõud uuritavale kehale mõjub. Tuntuim inertsjõud on tsentrifugaaljõud.
Tsentrifugaaljõud# mõjub ringjooneliselt liikuvale kehale, mida me parajasti vaatleme paigalseisvana. Vahend (nöör, tross vms), mis hoiab keha ringjoonelisel trajektooril, mõjutab keha kesktõmbejõuga (tsentripetaaljõuga). Kesktõmbejõud annab kehale kesktõmbekiirenduse ak = v 2/ r. Vaadeldava kehaga seotud taustsüsteemis tasakaalustavad tsentrifugaaljõud ja kesktõmbejõud teineteist.
Deformatsiooniks# nimetatakse keha kuju muutumist jõu mõjul. Kui jõu mõju lakkamisel deformatsioon kaob, siis nimetatakse deformatsiooni (ja ka vastavat keha) elastseks. Kui jõu mõju lakkamisel deformatsioon (vähemalt osaliselt) jääb alles, siis nimetatakse deformatsiooni (ja ka vastavat keha) mitteelastseks ehk plastseks. Elastse deformatsiooni liigid on venitus (või surve), kõverdus, nihe ja vääne. Kehas tekkivat jõudu, mis püüab taastada keha esialgset kuju, nimetatakse elastsusjõuks. Kõverdus taandub survele või venitusele, vääne taandub nihkele.
Hooke’i seadus# väidab, et kehas tekkiv elastsusjõud Fe on võrdeline keha pikkuse muutusega (pikenemisega) x : Fe=−kx. Miinusmärk Hooke’i seaduses näitab, et elastsusjõud on deformeeriva jõu suhtes vastassuunaline. Võrdetegurit k nimetatakse jäikusteguriks. Jäikustegur iseloomustab keha. Ta näitab, kui suur elastsusjõud tekib keha pikkuse ühikulisel muutmisel. Ühikuks on 1 N/m.
Elastsusjõu# (deformeeritud keha) potentsiaalne energia avaldub kujul Ep=kx2/2 .
Mehaaniline pinge# σ näitab, kui suur jõud mõjub kehas lõikepinna ühiku kohta, σ=F/S. Mehaaniline pinge sarnaneb rõhuga ja teda mõõdetakse rõhu ühikutes (Pa ehk N/m2). Kui jõud on pinnaga risti, on tegemist normaalpingega σn ning vaadeldakse venitus- või survedeformatsiooni. Kui aga jõud mõjub piki pinda, siis on tegemist tangentsiaalpingega σt. Vaatluse all on nihkedeformatsioon.
Suhteline pikenemine# ε näitab venitusel või survel pikenemise Δl ja algpikkuse l suhet, ε=Δl/l . Venitusel on suhteline pikenemine positiivne, kokkusurumisel aga negatiivne.
Suhteline nihe# γ näitab nihkedeformatsioonil mingi aatomtasandi nihke s ning selle tasandi ja võrdlustasandi vahekauguse l suhet, γ=s/l . Võrdlustasandiks on aatomtasand, mille suhtes me nihet mõõdame. Suhteline nihe on nihkenurga tangens.
Elastsusmoodul# E näitab, kui suur normaalpinge tekib aines ühikulise suhtelise pikenemise korral. Elastsusmoodul iseloomustab ainet, millest keha koosneb. Elastsusmooduleid mõõdetakse mehaanilise pingega samades ühikutes (Pa ehk N/m2). Hooke’i seadus venitusel on elastsusmooduli abil esitatav kujul: σn=−Eε . Ruumelastsusmoodul B näitab analoogiliselt, kui suur normaalpinge (rõhk) tekib aines ühikulise suhtelise ruumalamuutuse korral.
Nihkemoodul# G näitab, kui suur tangentsiaalpinge tekib aines ühikulise suhtelise nihke korral. Nihkemooduleid mõõdetakse samuti mehaanilise pinge ühikutes (Pa ehk N/m2). Hooke’i seadus nihkel on nihkemooduli abil esitatav kujul: σt = − G γ. Ka nihkemoodul iseloomustab ainet, mitte keha.
Jõumoment# M on jõu ja tema õla korrutis. Jõu õlaks nimetatakse jõu mõjumise sihi kaugust pöörlemisteljest. Jõumoment kirjeldab kehade vastastikmõju põõrdliikumisel. Ta iseloomustab jõu mõju keha pöörlemisele. Jõumomendi ühikuks SI-süsteemis on üks njuuton korda meeter (1 N . m). Jõumoment on esitatav jõu rakenduspunkti kohavektori r (pöörlemistelje suhtes) ja jõuvektori F vektorkorrutisena M=rxF ning on suunatud parema käe rusikareegli kohaselt piki pöörlemistelge.
Inertsimoment# I näitab keha omadust säilitada oma pöörlemisolekut. Samas näitab ta ka pöörleva keha osade massi jaotust pöörlemistelje suhtes. Keha element (pisike osa) massiga m , asudes kaugusel r pöörlemisteljest, omab inertsimomenti I = m r 2. Keha kui terviku inertsimoment leitakse keha osade inertsimomentide liitmise (integreerimise) teel. Inertsimomendi ühikuks SI-süsteemis on üks kilogramm korda meeter ruudus (1 kg*m 2). Mass kulgliikumisel = inertsimoment pöördliikumisel.
Impulsimoment# (ehk pöörlemishulk) L näitab pöörleva keha suutlikkust teisi kehi liikuma panna (või siis pöörleva keha osade impulsside mõju pöörlemisele). Kui pöörleva keha osa massiga m liigub joonkiirusega v piki ringjoont kaugusel r pöörlemisteljest, siis tema impulsimoment on kauguse r ja impulsi p=mv korrutis: L=mvr . Impulss kulgliikumisel = impulsimoment pöördliikumisel. Impulsimoment kui vektor: L=rxp , kus p on keha (või selle mingi osa) impulss ja r - keha (või selle osa) kohavektor pöörlemistelje suhtes.
Impulsimomendi jäävuse seadus# väidab, et suletud süsteemi impulsimoment on jääv suurus. Impulsimoment on inertsimomendi ja nurkkiiruse korrutis. L=mvr=( m r 2)(v/r) ja seega L=Iω. See kehtib ka pöörleva keha kui terviku kohta. Impulsimomendi SI-ühikuks on üks. kilogramm korda meeter ruudus sekundi kohta (1 kg* m2/s). NB! Millegi moment füüsikas = see suurus ise x mingi pikkus.
Pöördliikumise dünaamika põhivõrrand# on Newtoni II seadus pöördliikumise kohta. Ta väidab, et impulsimomendi tuletis aja järgi võrdub jõumomendiga: dL/dt=M. Ehk teisiti - jõumoment on see põhjus, mis muudab keha impulsimomenti.
Pretsessiooniks# nimetatakse pöörleva süsteemi pöörlemistelje (impulsimomendi vektori L) liikumist koonuspinnal võrrandi dL/dt=M kohaselt, kui süsteemile mõjub vektoriga L ristuv jõumoment.
Mehaaniline töö# pöördliikumisel on esitatav jõumomendi ja pöördenurga korrutisena A=Mϕ . Nurkkiirusega ω pöörleval ja inertsimomenti I omaval kehal on pöördliikumise kineetiline energia, mis avaldub kujul Ek=Iω2/2
Keha massikeskmeks# nimetatakse punkti, mille suhtes keha osade raskusjõudude momentide summa on alati null (jõumomendid on tasakaalus, keha raskusjõudude mõjul ei pöördu). Keha käsitlemisel punktmassina vaadeldakse keha massi paiknevana keha massikeskmes.
Relativistlik füüsika# on selline aja ja ruumi käsitlus, mis lähtub aistingute primaarsuse printsiibist ja absoluutkiiruse printsiibist.
Relativistliku füüsika# põhiidee: Olemas on vaid see, mille mõju on kohale jõudnud. Kui teade sündmusest on alles teel, siis see sündmus on antud vaatleja jaoks veel toimumata.